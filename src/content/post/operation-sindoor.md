---
title: ഓപ്പറേഷൻ സിന്ദൂർ - പുതിയ വഴിത്താര
description: ഇന്ത്യ പാക്ക് ബന്ധത്തെ ഓപ്പറേഷൻ സിന്ദൂർ എങ്ങനെ മാറ്റി മരിക്കുന്നു എന്ന് ഒരു അവലോകനം
summary:  എങ്ങനെ ഓപ്പറേഷൻ സിന്ദൂർ ഇന്ത്യ പാകിസ്ഥാൻ ബന്ധത്തെ മാറ്റി മറിക്കുന്നു
pubDate: "2025-05-13"
tags: ["Defence","Geopolitics"]
---

2025 ഏപ്രിൽ 22ന് കാശ്മീരിലെ ജനപ്രിയ വിനോദസഞ്ചാര മേഖലയായ പഹൽഗാമിൽ 5 ഭീകരർ ചേർന്ന് ഒരു തദ്ദേശവാസി ഉൾപ്പെടെ 26 വിനോദസഞ്ചാരികളെ വധിക്കുകയും 20ലധികം ആളുകളെ പരിക്കേൽപ്പിക്കുകയും ചെയ്യുന്നു. 2008 ലെ മുംബൈ ഭീകരാക്രമണത്തിന് ശേഷം ഇന്ത്യയിൽ സാധാരണക്കാർക്കെതിരെ നടന്ന ഏറ്റവും വലിയ ആക്രമണം ആയിരുന്നു ഇത്. പാക്കിസ്ഥാൻ ആസ്ഥാനമായുള്ളതും ഐക്യരാഷ്ട്രസഭ ഭീകര സംഘടനയായി പ്രഖ്യാപിച്ചതുമായ ലക്ഷകർ-ഇ-ത്വയ്യിബയുടെ ഒരു ശാഖയായ ദി റെസിസ്റ്റൻസ് ഫ്രണ്ട് (The Resistance Front) ഈ ആക്രമണത്തിന്റെ ഉത്തരവാദിത്വം ഏറ്റെടുക്കുകയും, എന്നാൽ പിന്നീട് തിരുത്തി പറയുകയും ചെയ്തു. പാക്കിസ്ഥാനും, പാക്കിസ്ഥാൻ പിന്തുണയുള്ള ഭീകരവാദികളുമാണ് ഈ ആക്രമണത്തിന്റെ പിറകിൽ എന്ന ഉത്തമ ബോധ്യത്തിൽ മെയ് 7ന് ഇന്ത്യ ഓപ്പറേഷൻ സിന്ദൂർ എന്ന നാമത്തിൽ സൈനിക നടപടികൾ ആരംഭിച്ചു. 

## നിഴൽ യുദ്ധത്തിന്റെ മറവിൽ

സൈനികമായി വളരെ പിന്നിലായിപ്പോയ പാക്കിസ്ഥാൻ 1990കൾ മുതൽ അവരുടെ "Bleed India with a Thousand Cuts" എന്ന സൈനികവും രാഷ്ട്രീയപരവുമായ സിദ്ധാന്തത്തിന്റെ ഭാഗമായി നേരിട്ടുള്ള ഒരു സൈനിക സംഘട്ടനത്തിന് ശ്രമിക്കാതെ ഇന്ത്യയോട് എതിർപ്പുള്ള ആളുകളെ (ഭീകരരെ) മുൻനിർത്തി നിഴൽ യുദ്ധം നടത്തുകയാണ്. കശ്മീരിലും മറ്റ് പ്രദേശങ്ങളിലും ഭീകര പ്രവർത്തനത്തിൽ ഏർപ്പെടുന്നവർക്ക് സഹായം നൽകുന്നതും, തീവ്രവാദികളെ ഇന്ത്യയിലേക്ക് നുഴഞ്ഞു കയറാൻ അനുവദിക്കുന്നതും, ഇന്ത്യയിൽ ഇസ്ലാമിക തീവ്രവാദം പ്രോത്സാഹിപ്പിക്കുന്നതും ഈ നയത്തിന്റെ ഭാഗമായാണ്. 

കശ്മീരിൽ ശക്തമായ സൈനിക സാന്നിധ്യം നിലനിർത്തിക്കൊണ്ടും, ഭീകരവിരുദ്ധ പ്രവർത്തനങ്ങളിൽ ഏർപ്പെട്ടു കൊണ്ടും, അന്താരാഷ്ട്ര തലത്തിൽ പാകിസ്ഥാനെ ഒറ്റപ്പെടുത്തുവാനുള്ള നയതന്ത്ര ശ്രമങ്ങളിൽ ശ്രദ്ധകേന്ദ്രീകരിച്ചും ഇന്ത്യ ഈ നയത്തെ എതിരിട്ടു. എന്നാൽ ഇതുകൊണ്ടൊന്നും ഉദ്ദേശിച്ച ഫലം ലഭ്യമായില്ല, മാത്രവുമല്ല സൈനികമായ മറുപടി നൽകുന്നതിന് പ്രായോഗികമായ പരിമിതിയുണ്ട്. കാരണം പാകിസ്ഥാൻ ഒരു ആണവ ശക്തിയാണ് എന്നുള്ളതാണ്. 

## ആണവ യുദ്ധത്തിൻറെ ഭൂതം 

1998 മെയ് 28ന് ആണവായുധ പരീക്ഷണം നടത്തി പാകിസ്ഥാൻ ഒരു ആണവശക്തിയാണെന്ന് ലോകത്തോടും പ്രത്യേകിച്ച് ഇന്ത്യയോടും പ്രഖ്യാപിച്ചു. 1974 ലും 1998 ലും ആണവായുധം പരീക്ഷിച്ച ഇന്ത്യ ഇതിനോടകം തന്നെ ഒരു ആണവ ശക്തിയായി തീർന്നിരുന്നു. ഈ രണ്ടു ശത്രു രാജ്യങ്ങളും ആണവശക്തിയായി മാറിയത് അന്താരാഷ്ട്ര സമൂഹത്തിൽ ആശങ്കയ്ക്ക് ഇടയാക്കി. അടുത്ത ഇന്ത്യ-പാക്ക് യുദ്ധം ഒരു ആണവയുദ്ധത്തിലേക്ക് തെന്നിമാറാം എന്ന് മറ്റ് ലോക രാഷ്ട്രങ്ങൾ ഭയപ്പെട്ടു. ആണവ യുദ്ധത്തിൻറെ ഭവിഷ്യത്ത് ഒരു പ്രദേശത്ത് മാത്രം ഒതുങ്ങുകയില്ല എന്നും, ലോകം മുഴുവൻ അത് പേറേണ്ടി വരുമെന്ന് അവർ ഭയപ്പെട്ടു. അതിനാൽ ഇന്ത്യ പാക്ക് ബന്ധത്തിലെ ചെറിയ പ്രശ്നങ്ങൾ പോലും അന്താരാഷ്ട്ര സമൂഹം ആണവയുദ്ധ ഭീതിയിൽ കാണുവാൻ തുടങ്ങി. 

പാക്കിസ്ഥാന്റെ അണുവായുധനയം ഈ ഭീഷണി കൂട്ടിയതേയുള്ളൂ. യുദ്ധമോ യുദ്ധസമാനവുമായ സാഹചര്യങ്ങളോ ഉണ്ടാകുന്ന പക്ഷം, രാജ്യത്തിൻറെ രക്ഷയ്ക്ക് വേണ്ടി അണുവായുധം പ്രയോഗിക്കാൻ മടിക്കില്ല എന്നും; ഇന്ത്യയുടെ 'No First Use' എന്ന അണുവായുധം ആദ്യം പ്രയോഗിക്കുകയില്ല എന്ന പ്രഖ്യാപിത നയത്തിന് വിപരീതമായി; അണുവായുധം ആദ്യം പ്രയോഗിക്കാൻ മടിക്കുകയില്ല എന്നും പാക്കിസ്ഥാന്റെ  അണുവായുധനയം പറയുന്നു. 

## ഇന്ത്യയുടെ ധർമ്മസങ്കടം

ഇന്ത്യ പാക്ക് ബന്ധത്തെ ആണവയുദ്ധ ഭീഷണിയിൽ അന്താരാഷ്ട്ര സമൂഹം കാണാൻ തുടങ്ങിയതോടെ പാകിസ്ഥാന്റെ നിഴൽ യുദ്ധത്തെ എങ്ങനെ ചേർക്കണം എന്നുള്ള ധർമ്മസങ്കടത്തിലായി ഇന്ത്യ.

1999ലെ കാർഗിൽ യുദ്ധം, 2001ലെ പാർലമെൻറ് ആക്രമണം, 2008ലെ മുംബൈ ഭീകരാക്രമണം എന്നീ പാകിസ്ഥാൻ പ്രകോപനങ്ങൾ നടന്നപ്പോൾ എല്ലാം അന്താരാഷ്ട്ര സമൂഹം ഇടപെടുകയും; സൈനിക നടപടികളിൽ നിന്നും ഇന്ത്യയെ പിന്തിരിപ്പിക്കുകയും ചെയ്തു. ചെറിയ സൈനിക നടപടികൾക്ക് പോലും ആണവയുദ്ധ ഭീഷണി ഉയർത്തി പാകിസ്ഥാൻ അന്താരാഷ്ട്ര സമൂഹത്തെ ഭയപ്പെടുത്തി. അതോടെ പാകിസ്താന്റെ നിഴൽ യുദ്ധത്തെ എങ്ങനെ നേരിടണം എന്നതിൽ ഇന്ത്യയിലെ നയരൂപ കർത്താക്കൾക്കിടയിൽ ആശയക്കുഴപ്പമായി.

പാക്കിസ്ഥാൻ എന്ന രാഷ്ട്രത്തിൻറെ യഥാർത്ഥ അധികാരശക്തിയായ പാക്ക് സൈന്യത്തെ വേദനിപ്പിക്കാൻ കഴിയുന്നില്ലെങ്കിൽ ഭീകരത നിർബാധം തുടരും എന്ന ബോധ്യം ജനാധിപത്യ ഇന്ത്യയുടെ അധികാരികൾക്ക് മനസിലായി തുടങ്ങി. സൈനികേതര നടപടികൾ കൊണ്ട് പാകിസ്താന്റെ നിഴൽ യുദ്ധത്തെ ഫലപ്രദമായി ചെറുക്കാനും കഴിയുന്നില്ല; സൈനിക നടപടികൾക്ക് അന്താരാഷ്ട്ര സമൂഹം സമ്മതിക്കുന്നുമില്ല. ഈ ധർമ്മ സങ്കടത്തിനു എന്താണൊരു പരിഹാരം?

## പുതിയൊരു വഴിത്താര

2016ലെ ഉറി ഭീകരാക്രമണത്തിന് മറുപടിയായി ഇന്ത്യ Surgical Strike നടത്തുകയും അത് പരസ്യമായി പ്രഖ്യാപിക്കുകയും ചെയ്തു. പാക്ക് സഹായമുള്ള ഭീകരാക്രമണത്തിന് പാക്കിസ്ഥാനെതിരെ സൈനിക നടപടികൾ ഉണ്ടാകാം എന്ന് ഇന്ത്യ ഇതിലൂടെ കാണിച്ചുകൊടുത്തു. 2019 ലെ ബലാക്കോട്ട് ആക്രമണത്തിലൂടെ ഇന്ത്യ ഈ സൈനിക നയം അരക്കിട്ടുറപ്പിച്ചു.

ഇപ്പോൾ 2025ൽ ഉണ്ടായ പഹൽഗാം ഭീകരാക്രമണത്തിന് മറുപടിയായി ഓപ്പറേഷൻ സിന്ദൂരിലൂടെ ഇന്ത്യ, തങ്ങളുടെ ധർമ്മ സങ്കടത്തിന് ഒരു പരിഹാരം കണ്ടെത്തുകയുണ്ടായത്. കരയുദ്ധം ഒഴിവാക്കി മിസൈലുകളിലൂടെയും ഡ്രോണുകളുടെയും വ്യോമസേനയുടെയും സഹായത്തോടെയാണ് ഓപ്പറേഷൻ സിന്ദൂരിൽ ഇന്ത്യ പാകിസ്ഥാൻ എതിരെയുള്ള സൈനിക നടപടികൾ സ്വീകരിച്ചത്. പാക്കിസ്ഥാൻ തങ്ങളുടെ സ്ഥിരം തുറുപ്പ് ചീട്ടായ ആണവയുദ്ധ സാധ്യത വീണ്ടും അന്താരാഷ്ട്ര സമൂഹത്തോട് അവതരിപ്പിക്കുകയും, അതിലൂടെ ഇന്ത്യയെ പിന്മാറാൻ നിർബന്ധിതരാക്കുന്ന ചെയ്യുന്ന പതിവ്  അടവ് പയറ്റിയെങ്കിലും ഇത്തവണ ഇന്ത്യ പതറിയില്ല. എന്നു മാത്രമല്ല പാകിസ്ഥാന്റെ സൈനിക കേന്ദ്രങ്ങൾക്കെതിരെയും മറ്റും ശക്തമായ വ്യോമ ആക്രമണങ്ങൾ നടത്തി ആണവ യുദ്ധഭീഷണി ഇനി വിലപ്പോവില്ല എന്ന് പറയാതെ തന്നെ പറഞ്ഞു.

## കാലം തെളിയിക്കട്ടെ

ഓപ്പറേഷൻ സിന്ദൂർ ഇന്ത്യ നടത്തിയത് മറ്റു മുൻകാല സൈനിക നടപടികളിൽ നിന്നും വ്യത്യസ്തമായാണ്. ഇന്ത്യൻ കരസേന പാക്കിസ്ഥാൻ അതിർത്തി കടക്കാതെ തന്നെ ഡ്രോണുകൾ, മിസൈലുകൾ, വ്യോമ സംവിധാനങ്ങൾ എന്നിവയുടെ സഹായത്തോടെയാണ് സൈനിക നടപടികൾ നടത്തിയത്. അതിനാൽ സ്വന്തം രാജ്യത്തിന് നിലനിൽപ്പ് ചോദ്യം ചെയ്യപ്പെട്ടു എന്ന് വ്യാഖ്യാനിക്കാൻ ഓപ്പറേഷൻ സിന്ദൂരിലൂടെ പാക്കിസ്ഥാന് സാധിക്കാതെ വന്നു. രാജ്യത്തിന്റെ നിലനിൽപ്പ് ചോദ്യം ചെയ്യപ്പെട്ടുവെന്നും, അതിനാൽ ആണവയുദ്ധം നടക്കാം എന്നും, ഇന്ത്യയോട് പിന്മാറാൻ ആവശ്യപ്പെടണം എന്ന് അന്താരാഷ്ട്ര സമൂഹത്തോട് പറയുന്ന പാകിസ്താന്റെ സ്ഥിരം തന്ത്രം ഇത്തവണ ഫലവത്തായില്ല. 

> 1832ൽ പ്രഷ്യൻ സൈനിക ജനറലായ കാൾ വോൺ ക്ലോസെവിറ്റ്സ് യുദ്ധത്തെ ഇപ്രകാരം നിർവ്വചിക്കുകയുണ്ടായി: <br/>"തങ്ങളുടെ ശത്രുക്കളെ തങ്ങളുടെ ഇച്ഛയ്ക്കനുസരിച്ച് പ്രവർത്തിക്കാൻ നിർബന്ധിതരാക്കുവാൻ വേണ്ടിയുള്ള ഒരു ബലപ്രയോഗമാണ് യുദ്ധം."

ഓപ്പറേഷൻ സിന്ദൂർ ഇന്ത്യ മഹാരാജ്യത്തിന് സൈനികമായി ഉപയോഗിക്കാൻ കഴിയുന്ന പുതിയ ഒരു പാത വെട്ടിത്തുറന്നിടുകയാണ്. പാകിസ്ഥാനോ പാകിസ്ഥാനിൽ നിന്നും ഉള്ള ഭീകരരോ ഉയർത്തുന്ന വെല്ലുവിളികൾക്ക് ആണവ യുദ്ധത്തിൻറെ പരിധിക്ക് താഴെ നിന്ന് തന്നെ സൈനികമായി ശക്‌തമായ തിരിച്ചടി നൽകാൻ കഴിയും എന്ന് രാജ്യം തെളിയിച്ചിരിക്കുന്നു. 

അണുവായുധ ഭീഷണി ഇനി വിലപ്പോവില്ല എന്നും തുടർന്നും പ്രകോപനങ്ങൾ ഉണ്ടായാൽ ഓപ്പറേഷൻ സിന്ദൂരിനെ പോലെയുള്ള സൈനിക നടപടികൾ ഭാവിയിലും ഉണ്ടാവാം എന്നും, എന്തിനും ഏതിനും ആണവയുദ്ധ ഭീഷണി പടർത്തി അന്താരാഷ്ട്ര സമൂഹത്തോട് ഇടപെടാൻ ആവശ്യപ്പെടുന്ന പാകിസ്താന്റെ പൂഴിക്കടകൻ അടവിൻ്റെ കാലം അസ്തമിച്ചിരിക്കുന്നു എന്നും അവർ ഇനിയെങ്കിലും മനസ്സിലാക്കുമോ. നിഴൽ യുദ്ധത്തിൻറെ കാലം അവസാനിച്ചോ എന്ന് കാലം തെളിയിക്കും.