---
title: നിലവിലെ വോട്ടെടുപ്പ് രീതി മാറാൻ സമയമായോ - അംഗീകാര വോട്ടെടുപ്പ്
description: അംഗീകാര വോട്ടിങ് എന്നതിനെ കുറിച്ച ഒരു ലേഖനം
summary: അംഗീകാര വോട്ടിങ് എന്നതിനെ കുറിച്ച ഒരു ലേഖനം
pubDate: "2025-06-04"
tags: ["Election Reform"]
slug: approval-voting
---

ജനാധിപത്യ പ്രക്രിയയുടെ അടിസ്ഥാന ശിലയാണ് തിരഞ്ഞെടുപ്പുകൾ. ഓരോ വോട്ടിനും വലിയ പ്രാധാന്യമുണ്ട് തിരഞ്ഞെടുപ്പിൽ. നമ്മുടെ പ്രതിനിധികളെ തിരഞ്ഞെടുക്കാനും നാടിന്റെ ഭാവി രൂപപ്പെടുത്താനും വോട്ട് നമ്മെ പ്രാപ്തരാക്കുന്നു.  എന്നാൽ എപ്പോഴെങ്കിലും ചിന്തിച്ചിട്ടുണ്ടോ, നിങ്ങളുടെ വോട്ട് ശരിക്കും നിങ്ങളുടെ ആഗ്രഹങ്ങളെയും പ്രതീക്ഷകളെയും പ്രതിഫലിപ്പിക്കുന്നുണ്ടോ എന്ന്? തിരഞ്ഞെടുക്കുന്ന പ്രതിനിധികൾ നമ്മുടെ സമൂഹത്തിന്റെ വൈവിധ്യമാർന്ന കാഴ്ചപ്പാടുകളെ യഥാർത്ഥത്തിൽ ഉൾക്കൊള്ളുന്നുണ്ടോ? 

നിലവിൽ നമ്മൾ ഉപയോഗിച്ച് വരുന്ന വോട്ടിംഗ് രീതിക്ക് ചില അടിസ്ഥാനപരമായ പരിമിതികളുണ്ട്. അവ കാരണമാണ് തിരഞ്ഞെടുപ്പ് പലപ്പോഴും യഥാർത്ഥ ജനഹിതം പ്രതിഫലിക്കാത്തത്. ഈ പരിമിതികൾ പരിഹരിച്ച് ജനങ്ങളുടെ യഥാർത്ഥ ആഗ്രഹങ്ങളെ കൂടുതൽ കൃത്യമായി പ്രതിഫലിപ്പിക്കുന്ന ഒരു വോട്ടിംഗ് രീതിയെക്കുറിച്ച് ചിന്തിക്കേണ്ടത് കാലത്തിന്റെ ആവശ്യമാണ്. അത്തരമൊരു സാധ്യതയാണ്  'അംഗീകാര വോട്ടിങ് ' (Approval Voting) എന്നത്.

## നിലവിലെ വോട്ടിംഗ് രീതിയുടെ പരിമിതികൾ

നമ്മുടെ നാട്ടിൽ ഉൾപ്പെടെ ലോകത്ത് പലയിടത്തും കണ്ടുവരുന്ന വോട്ടിംഗ് രീതിയാണ് 'ഫസ്റ്റ് പാസ്റ്റ് ദി പോസ്റ്റ്' (First Past Tthe Post) അല്ലെങ്കിൽ 'പ്ലൂറാലിറ്റി വോട്ടിംഗ് ' (Plurality Voting). ഈ വോട്ടിംഗ്  രീതിയിൽ, ഒരു വോട്ടർക്ക് ഒരു സ്ഥാനാർത്ഥിക്ക് മാത്രമേ വോട്ട് ചെയ്യാൻ കഴിയൂ. അതായത്, ഏറ്റവും ഇഷ്ടപ്പെട്ട ഒരാൾക്ക് വോട്ട് ചെയ്യുക, ബാക്കിയുള്ളവരെ ഒഴിവാക്കുക. ഏറ്റവും കൂടുതൽ വോട്ട് കിട്ടുന്ന സ്ഥാനാർത്ഥി വിജയിയായി പ്രഖ്യാപിക്കപ്പെടുന്നു. 

ഒരു സാങ്കല്പിക ഉദാഹരണം വെച്ച് നമ്മുക്ക് ഈ വോട്ടിംഗ് രീതിയുടെ പരിമിതി മനസിലാക്കാം — 100 പേരുള്ള ഒരു കോളേജിൽ നിന്നും ടൂർ ആസൂത്രണം ചെയ്യുകയാണ് കരുതുക. കൂടുതൽ ആളുകൾക്കും താല്പര്യമുള്ള 4 സ്ഥലങ്ങളിൽ നിന്നും ഒരെണ്ണം അവർക്ക് തിരഞ്ഞെടുക്കണം. അതിനായി അവർ ഒരു വോട്ടെടുപ്പ് നടത്താൻ തീരുമാനിക്കുന്നു. വോട്ടെടുപ്പ് കഴിഞ്ഞു ലഭിച്ച ഫലം ഇതാണ്.

|     Destination              |     No. of Votes    |     Vote Share     |
| -----------------  | -------------  | -------------  | 
|  Ootty                            |  25                         |   25 %                    | 
|  Goa                               |  30                         |   30 %                    |
|  Munnar                         |  23                         |   23 %                    |
|  Delhi                              |  22                         |   22 %                    |

30% വോട്ട് നേടിയ ഗോവയാണ് ഈ തിരഞ്ഞെടുപ്പിലെ വിജയി.  എന്നാൽ 70% വോട്ടർമാരും ഗോവ തിരഞ്ഞെടുത്തിട്ടില്ല എന്നത് ശ്രദ്ധേയമാണ് — അതായത് ഭൂരിപക്ഷം ആളുകൾക്കും ഗോവയിൽ പോകുവാൻ താല്പര്യം ഇല്ലെങ്കിലും ഗോവ ആണ് തിരഞ്ഞെടുപ്പിലെ വിജയി. ഭൂരിപക്ഷത്തിന്റെ താല്പര്യം ബലി കഴിക്കുന്ന ഫലമാണ് ലഭിക്കുന്നതെങ്കിൽ, വോട്ട് ചെയ്തവരുടെ താല്പര്യം സംരക്ഷിച്ച തിരഞ്ഞെടുപ്പാണോ നടന്നത്?

നിലവിലെ തിരഞ്ഞെടുപ്പ് സമ്പ്രദായത്തിൽ, നിങ്ങൾ ഒരു സ്ഥാനാർത്ഥിക്ക് മാത്രം വോട്ട് ചെയ്യുന്നു. രണ്ടോ മൂന്നോ ആളുകളെ ഇഷ്ടമാണെങ്കിൽ പോലും, ഒരാളെ മാത്രം തിരഞ്ഞെടുക്കാൻ നിങ്ങൾ നിർബന്ധിതരാകുന്നു. ഇത് വോട്ടർമാരുടെ യഥാർത്ഥ താൽപ്പര്യങ്ങളെ വികലമാക്കുന്നു. 'ഒരാൾക്ക്/ഒന്നിന്  മാത്രം വോട്ട് ' എന്നതിനാലാണ് നമ്മുടെ സാങ്കല്പിക കഥയിലെ തിരഞ്ഞെടുപ്പ് ഭൂരിപക്ഷ ജനഹിതം പ്രതിഫലിക്കാതെ  പോയത്.

## അംഗീകാര വോട്ടെടുപ്പ് 

അംഗീകാര വോട്ടിംഗ് എന്നത് തികച്ചും വ്യത്യസ്തമായ സമീപനമാണ്. ഇവിടെ വോട്ടർമാർക്ക് തങ്ങൾ "അംഗീകരിക്കുന്ന" (approve) എത്ര സ്ഥാനാർത്ഥികൾക്കും വോട്ട് ചെയ്യാൻ അനുവാദമുണ്ട്. അതായത്, നിങ്ങൾക്ക് ഇഷ്ടപ്പെട്ട ഒന്നോ, രണ്ടോ, മൂന്നോ, അല്ലെങ്കിൽ എല്ലാ സ്ഥാനാർത്ഥികൾക്കും വോട്ട് രേഖപ്പെടുത്താം. വോട്ട് എണ്ണുമ്പോൾ, ആർക്കാണോ ഏറ്റവും കൂടുതൽ വോട്ടുകൾ ലഭിക്കുന്നത്, അയാളായിരിക്കും വിജയി.

അംഗീകാര വോട്ടിംഗിൽ നിങ്ങളുടെ ഇഷ്ടം കൂടുതൽ വിശാലമായി പ്രകടിപ്പിക്കാൻ സാധിക്കുന്നു. നിങ്ങൾക്ക് ഒരു സ്ഥാനാർത്ഥിയെ മാത്രം ഇഷ്ടമെങ്കിൽ അയാൾക്ക് മാത്രം വോട്ട് ചെയ്യാം. ഒന്നിലധികം പേരെ ഇഷ്ടമെങ്കിൽ അവർക്കെല്ലാം വോട്ട് ചെയ്യാം. ഇത് വോട്ടർമാർക്ക് കൂടുതൽ സ്വാതന്ത്ര്യം നൽകുന്നു. ഈ മാറ്റം വോട്ടർമാർക്ക് തങ്ങളുടെ യഥാർത്ഥ താൽപ്പര്യങ്ങൾ കൂടുതൽ കൃത്യമായി രേഖപ്പെടുത്താൻ അവസരം നൽകുന്നു.