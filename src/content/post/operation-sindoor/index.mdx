---
title: "ഓപ്പറേഷൻ സിന്ദൂർ - ഇന്ത്യൻ സൈനിക രാഷ്ട്രീയ പരിണാമം "
description: "ഇന്ത്യ പാക്കിസ്താൻ സൈനിക രാഷ്ട്രീയ ബന്ധത്തെ ഓപ്പറേഷൻ സിന്ദൂർ എങ്ങനെ മാറ്റുന്നു എന്ന് ഒരു അവലോകനം."
summary: "പാക്കിസ്താനിൽ നിന്നുള്ള ഭീകരപ്രവർത്തനത്തോടുള്ള ഇന്ത്യയുടെ സമീപനത്തിന്റെ പുതിയ മാതൃകയായ ഓപ്പറേഷൻ സിന്ദൂറിനെക്കുറിച്ചു ചരിത്രപരമായ ഒരവലോകനം."
pubDate: "2025-05-13"
tags: ["Defence","Geopolitics", "Long Form"]
slug: operation-sindoor
---

![Operation Sindoor.](./op-sindoor.png)

2025 ഏപ്രിൽ 22ന് കാശ്മീരിലെ ജനപ്രിയ വിനോദസഞ്ചാര മേഖലയായ പഹൽഗാമിൽ 5 ഭീകരർ ചേർന്ന് ഒരു തദ്ദേശവാസി ഉൾപ്പെടെ 26 വിനോദസഞ്ചാരികളെ വധിക്കുകയും 20ലധികം ആളുകളെ പരിക്കേൽപ്പിക്കുകയും ചെയ്യുന്നു. 2008 ലെ മുംബൈ ഭീകരാക്രമണത്തിന് ശേഷം ഇന്ത്യയിൽ സാധാരണക്കാർക്കെതിരെ നടന്ന ഏറ്റവും വലിയ ആക്രമണമായിരുന്നു ഇത്. പാക്കിസ്താൻ ആസ്ഥാനമായുള്ളതും ഐക്യരാഷ്ട്രസഭ ഭീകര സംഘടനയായി പ്രഖ്യാപിച്ചതുമായ ലക്ഷകർ-ഇ-ത്വയ്യിബയുടെ ഒരു ശാഖയായ ദി റെസിസ്റ്റൻസ് ഫ്രണ്ട് (The Resistance Front) ഈ ആക്രമണത്തിന്റെ ഉത്തരവാദിത്വം ഏറ്റെടുക്കുകയും, എന്നാൽ [പിന്നീട് തിരുത്തി പറയുകയും ചെയ്തു.](https://www.thehindu.com/news/national/as-pressure-mounts-trf-denies-involvement-in-pahalgam-attack/article69495143.ece) പാക്കിസ്താനും, പാക്കിസ്താൻ പിന്തുണയുള്ള ഭീകരവാദികളുമാണ് ഈ ആക്രമണത്തിന്റെ പിറകിൽ എന്ന അറിവിന്മേൽ 2025 മെയ് 7ന് ഇന്ത്യ *ഓപ്പറേഷൻ സിന്ദൂർ* എന്ന നാമത്തിൽ സൈനിക നടപടികൾ ആരംഭിച്ചു.

## പാക്കിസ്താന്റെ നിഴൽയുദ്ധം

സാമ്പത്തികവും സൈനികവുമായി ഇന്ത്യയുമായി ഏറെ പിന്നിലായിപ്പോയ പാക്കിസ്താൻ 1990കൾ മുതൽ അവരുടെ [Bleed India with a Thousand Cuts](https://en.wikipedia.org/wiki/Bleed_India_with_a_Thousand_Cuts) എന്ന സിദ്ധാന്തത്തിന്റെ ഭാഗമായി നേരിട്ടുള്ള സൈനിക സംഘട്ടനത്തിന് ശ്രമിക്കാതെ ഇന്ത്യയോട് എതിർപ്പുള്ള ആളുകളെ (ഭീകരരെ) മുൻനിർത്തി നിഴൽയുദ്ധം നടത്തുകയാണ്. കശ്മീരിലും മറ്റ് പ്രദേശങ്ങളിലും ഭീകര പ്രവർത്തനത്തിൽ ഏർപ്പെടുന്നവർക്ക് സഹായം നൽകുന്നതും, തീവ്രവാദികളെ ഇന്ത്യയിലേക്ക് നുഴഞ്ഞു കയറാൻ അനുവദിക്കുന്നതും, ഇന്ത്യയിൽ ഇസ്ലാമിക തീവ്രവാദം പ്രോത്സാഹിപ്പിക്കുന്നതും ഈ നയത്തിന്റെ ഭാഗമായാണ്.

കശ്മീരിൽ ശക്തമായ സൈനിക സാന്നിധ്യം നിലനിർത്തിയും, ഭീകരവിരുദ്ധ പ്രവർത്തനങ്ങളിൽ ഏർപ്പെട്ടും, അന്താരാഷ്ട്ര തലത്തിൽ പാക്കിസ്താനെ ഒറ്റപ്പെടുത്തുവാനുള്ള നയതന്ത്ര ശ്രമങ്ങളിൽ ശ്രദ്ധകേന്ദ്രീകരിച്ചും ഇന്ത്യ ഈ നയത്തെ എതിരിട്ടു. എന്നാൽ ഈ നടപടികൾ കൊണ്ട് മാത്രം പാക്കിസ്താന്റെ നിഴൽ യുദ്ധത്തെ ഫലപ്രദമായി എതിരിടാൻ സാധിച്ചിരുന്നില്ല.

## ആണവ ഭീഷണിയുടെ മറവിൽ

1998ലോട്  കൂടി ആണവായുധ പരീക്ഷണം നടത്തി ആണവ ശക്തികളായി മാറിയിരുന്ന ഇരു രാജ്യങ്ങളെയും അന്താരാഷ്ട്ര  സമൂഹം ആശങ്കയോടെയാണ് കണ്ടിരുന്നത്. അടുത്ത ഇന്ത്യാ-പാക്ക് യുദ്ധം ആണവ യുദ്ധത്തിൽ കലാശിക്കുമെന്ന് അവർ ഭയപ്പെടുകയും; ആണവ യുദ്ധത്തിൻ്റെ ഭവിഷ്യത്ത് ഒരു പ്രദേശത്ത് മാത്രം ഒതുങ്ങുകയില്ലായെന്നും ലോകം മുഴുവൻ അത് പേറേണ്ടി വരുമെന്നും ഭയന്ന അവർ ഇന്ത്യാ-പാക്ക് ബന്ധത്തിലെ പ്രശ്നങ്ങളിൽ കൂടുതലായി ഇടപെടാൻ തുടങ്ങുകയും ചെയ്തു.

പാക്കിസ്താന്റെ ആണവായുധ നയം ഈ ഭീതി വർധിപ്പിച്ചതേയുള്ളു — യുദ്ധമോ യുദ്ധസമാനവുമായ സാഹചര്യങ്ങളോ ഉണ്ടാകുന്ന പക്ഷം, രാജ്യത്തിൻറെ രക്ഷയ്ക്ക് വേണ്ടി ആണവായുധം പ്രയോഗിക്കാൻ മടിക്കില്ലെന്നും; ഇന്ത്യയുടെ 'No First Use' എന്ന ആണവായുധം ആദ്യം പ്രയോഗിക്കില്ല എന്ന പ്രഖ്യാപിത നയത്തിന് വിപരീതമായി ആണവായുധം ആദ്യം പ്രയോഗിക്കാൻ മടിക്കില്ല എന്നും പാക്കിസ്താന്റെ ആണവായുധ നയം പറയുന്നു.

<figure>
  ![A soldier in front of Taj Hotel, Mumbai which was under terrorist attack on 2008](./2008-mumbai-attack.jpg)
  <figcaption>2008ൽ ഭീകരാക്രമണം നടക്കുന്ന മുംബൈ താജ് ഹോട്ടലിനു മുന്നിൽ രക്ഷാ പ്രവർത്തനം നടത്തുന്ന സൈനികൻ</figcaption>
</figure>

1999ലെ കാർഗിൽ യുദ്ധം, 2001ലെ പാർലമെൻറ് ആക്രമണം, 2008ലെ മുംബൈ ഭീകരാക്രമണം എന്നിവ നടന്നപ്പോൾ, അന്താരാഷ്ട്ര സമൂഹം ആണവയുദ്ധ ഭീതിയുടെ പശ്ചാത്തലത്തിൽ ഇന്ത്യയെ സൈനിക നടപടികളിൽ നിന്നും പിന്തിരിപ്പിക്കുകയായിരുന്നു. നേരിട്ടുള്ള സൈനിക ശക്തിയിൽ ഇന്ത്യയെ എതിരിടാൻ കഴിയാത്ത പാക്കിസ്താൻ, ആണവ യുദ്ധ ഭീഷണിയിലൂടെ ഇന്ത്യയെ യുദ്ധത്തിൽ നിന്നും പിന്തിരിപ്പിക്കാൻ നിർബന്ധിതരാക്കുകയായിരുന്നു.

പാക്കിസ്താൻ എന്ന രാഷ്ട്രത്തിന്റെ യഥാർത്ഥ അധികാര ശക്തിയും ഭീകരരുടെ രക്ഷാകർത്താവുമായ പാക്കിസ്താൻ സൈന്യത്തെ വേദനിപ്പിക്കാൻ കഴിയുന്നില്ലെങ്കിൽ ഭീകരത നിർബാധം തുടരുമെന്ന് മനസിലാക്കിയ ഇന്ത്യ —  സൈനികേതര നടപടികൾ കൊണ്ട്  നിഴൽ യുദ്ധത്തെ ഫലപ്രദമായി ചെറുക്കാൻ കഴിയുകയില്ലെന്നും, സൈനിക ഇടപെടലുകൾ കൊണ്ട് മാത്രമേ ആ രാജ്യത്തിന്റെ സമീപനത്തിൽ മാറ്റം കൊണ്ടുവരാൻ കഴിയൂ എന്ന തിരിച്ചറിവിൽ എത്തിച്ചേരുന്നു. 

## മാറ്റത്തിന്റെ കാറ്റ്

2016ലെ ഉറി ഭീകരാക്രമണത്തിന് മറുപടിയായി ഇന്ത്യ [Surgical Strike ലൂടെ](https://en.wikipedia.org/wiki/2016_Indian_Line_of_Control_strike) നിയന്ത്രണ രേഖ കടന്ന് പാക്ക്-അധീന-കാശ്മീരിന്  ഉള്ളിൽ പ്രവർത്തിച്ചിരുന്ന ഭീകരകേന്ദ്രങ്ങൾ ആക്രമിക്കുകയും അത് പരസ്യമായി പ്രഖ്യാപിക്കുകയും ചെയ്തു.  പാക്കിസ്താന്റെ സൈനിക സഹായമുള്ള ഭീകരർക്ക് പാക്ക്-അധീന-കാശ്മീരിന് ഉള്ളിൽ ചെന്ന് സൈനികമായി തിരിച്ചടി നൽകുന്നത്  ആദ്യമായി ആയിരുന്നില്ലെങ്കിലും അത് പരസ്യമായി പ്രഖ്യാപിക്കുന്നതും ആഘോഷിക്കുന്നതും ആദ്യമായിരുന്നു. പാക്കിസ്താന്റെ സൈനിക കേന്ദ്രങ്ങൾക്കോ സേനയ്ക്കോ എതിരെ നേരിട്ട് ആക്രമണം നടത്താതെ, ഭീകര കേന്ദ്രങ്ങൾ മാത്രമായിരുന്നു ലക്ഷ്യമാക്കിയത്. ഭീകരതയെ പ്രോത്സാഹിപ്പിക്കുന്ന രാഷ്ട്രനയത്തിൽ മാറ്റം വരുത്തിയില്ലെങ്കിൽ നിയന്ത്രണ രേഖ മാനിക്കാതെ രാജ്യത്തിന്റെ സുരക്ഷയ്ക്കായി അതിർത്തി കടന്നുള്ള സൈനിക നടപടികൾ ആവർത്തിക്കപെടും എന്നതായിരുന്നു സർജിക്കൽ സ്‌ട്രൈക്കിലൂടെ പാക്കിസ്താനുള്ള സന്ദേശം. ഇത്  രാജ്യത്തിന്റെ സൈനിക-രാഷ്ട്രീയ നിലപാടിന്റെ പുതിയ മാറ്റമായിരുന്നു. 

2019 ജനുവരിയിലെ പുൽവാമ ഭീകരാക്രമണത്തിന് പ്രതികാരമായി പാക്കിസ്താനിലെ ഖൈബർ പഖ്‌ത്തുൻഖ്‌വാ പ്രവിശ്യയിൽ നടത്തിയ [ബലാക്കോട്ട് വ്യോമാക്രമണത്തിലൂടെ](https://en.wikipedia.org/wiki/2019_Balakot_airstrike) ഭീകരകേന്ദ്രങ്ങൾ പാക്ക്-അധീന-കാശ്മീരിൽ മാത്രമല്ല പാക്കിസ്താന്റെ സ്വന്തം മണ്ണിലും സുരക്ഷിതമല്ല എന്നും — ഭീകരപ്രവർത്തനത്തിനു എതിരെ പാക്കിസ്താന് ഉള്ളിൽ പോലും വ്യോമസേനയെ ഉപയോഗിക്കാൻ ഇന്ത്യ മടിക്കില്ല എന്ന സന്ദേശവും ഇതിലൂടെ നൽകുകയായിരുന്നു.

## ഓപ്പറേഷൻ സിന്ദൂർ

<figure>
  ![Map showing the location of cross border strikes carried out by Indian forces during 2019 and 2025](./cross-border-strike.webp)
  <figcaption>2019ലും 2025ലും ഇന്ത്യ നടത്തിയ ആക്രമണങ്ങൾ ഭൂപടത്തിൽ</figcaption>
</figure>
 
പഹൽഗാം ഭീകരാക്രമണത്തിനുള്ള പ്രതികാരമായി 2025 മെയ് 7ന്  ഓപ്പറേഷൻ സിന്ദൂറിന്റെ ഭാഗമായി ഇന്ത്യൻ വ്യോമസേന പാക്കിസ്താനിലെ 9 ഭീകരകേന്ദ്രങ്ങൾ പാക്കിസ്താന്റെ അതിർത്തി കടക്കാതെ ദീർഘദൂര മിസൈലുകൾ ഉപയോഗിച്ച് തകർത്തു. പാക്കിസ്താൻ നടത്തിയ പ്രത്യാക്രമണത്തിന് മറുപടിയായി 1971ന് ശേഷം ആദ്യമായി പാക്കിസ്താൻ സൈന്യത്തിന് എതിരെ പാക്കിസ്താന് ഉള്ളിൽ ആക്രമണം നടത്തുകയുണ്ടായി. വ്യോമസേനയുടെ സഹായത്തോടെ  പാക്കിസ്താനിലെ വ്യോമസേനാ കേന്ദ്രങ്ങൾ, റഡാർ സംവിധാനങ്ങൾ, വിമാനങ്ങൾ, അതിർത്തിയിലെ സൈനിക താവളങ്ങൾ എന്നിവയെ ലക്ഷ്യമാക്കി ആക്രമണമുണ്ടായി. മുൻകാല സൈനിക നടപടികളിൽ നിന്നും വ്യത്യസ്തമായി കരസേനയെ ഒഴിവാക്കി മിസൈലുകളിലൂടെയും ഡ്രോണുകളുടെയും വ്യോമസേനയുടെയും സഹായത്തോടെയാണ് ഇന്ത്യ ഓപ്പറേഷൻ സിന്ദൂറിൽ സൈനിക നടപടികൾ വിജയകരമായി നടപ്പിലാക്കിയത്.

<figure>
  ![Map showing the location of where Indian military strike occured on Pakisthan on May 10th, 2025](./pak-sites-hit-10-may.png)
  <figcaption>2025 മെയ് 10ന് ഇന്ത്യ ആക്രമിച്ച പാക്കിസ്താൻ വ്യോമസേനാ കേന്ദ്രങ്ങൾ.</figcaption>
</figure>

കരസേനാക്രമണം ഉണ്ടാവാത്തതിനാൽ രാജ്യത്തിന് നിലനിൽപ്പ് ചോദ്യം ചെയ്യപ്പെട്ടുവെന്ന് വ്യാഖ്യാനിക്കാൻ ഓപ്പറേഷൻ സിന്ദൂരിലൂടെ പാക്കിസ്താന് സാധിക്കാതെ വന്നു. സൈനികമായി തങ്ങളുടെ നില പരുങ്ങലിൽ ആവുമ്പോഴെല്ലാം *രാജ്യത്തിന്റെ നിലനിൽപ്പ് ചോദ്യം ചെയ്യപ്പെട്ടുവെന്നും, ആണവായുധം പ്രയോഗിക്കാൻ തങ്ങൾ നിർബന്ധിതരരാകുമെന്നും, ഇന്ത്യയോട് പിന്മാറാൻ ആവശ്യപ്പെടണം* — എന്ന് അന്താരാഷ്ട്ര സമൂഹത്തോട് പറയുന്ന പാക്കിസ്താന്റെ സ്ഥിരം തന്ത്രം ഇതിനാൽ വിലപ്പോയില്ല.

പാക്കിസ്താന്റെ ഭീകരവാദ പ്രവർത്തനങ്ങൾ മുൻനിർത്തിയുള്ള നിഴൽ യുദ്ധത്തിന് എതിരെ ആണവ ഭീഷണിയുടെ നിഴലിൽ നിന്നു സൈനികമായി പ്രതിരോധിക്കാൻ ഇന്ത്യക്ക് ഈ തന്ത്രത്തിലൂടെ കഴിഞ്ഞു. നേരിട്ടൊരു യുദ്ധം വരെ എത്തിക്കാതെ പാക്കിസ്താനെ ശിക്ഷിക്കാൻ സൈനിക ശക്തി ഉപയോഗിക്കാമെന്ന് ഈ ആക്രമണങ്ങൾ കൊണ്ട് ഇന്ത്യ സാധൂകരിച്ചു. പാക്കിസ്ഥാനും അവരുടെ സഹായമുള്ളവർക്കും സൈനികമായി തിരിച്ചടി നൽകാനുള്ള പുതിയൊരു മാതൃകയാണ് രാജ്യത്തിന് മുന്നിൽ തുറന്നിരിക്കുന്നത്. 

## പുതിയ മാതൃക

> *"തങ്ങളുടെ ശത്രുക്കളെ തങ്ങളുടെ ഇച്ഛയ്ക്കനുസരിച്ച് പ്രവർത്തിക്കാൻ നിർബന്ധിതരാക്കുവാൻ വേണ്ടിയുള്ള ഒരു ബലപ്രയോഗമാണ് യുദ്ധം"*
>
> — പ്രഷ്യൻ സൈനിക ജനറലായിരുന്ന കാൾ വോൺ ക്ലോസെവിറ്റ്സ്

പാക്കിസ്താനിൽ നിന്നുള്ള ഭീകരപ്രവർത്തനത്തോടുള്ള ഇന്ത്യയുടെ സമീപനത്തിന്റെ പുതിയ മാതൃകയാണ് ഓപ്പറേഷൻ സിന്ദൂർ എന്ന് പ്രധാനമന്ത്രി നരേന്ദ്ര മോദി പ്രഖ്യാപിച്ചു. ഇനി മുതൽ ഇന്ത്യ ഭീകരതയ്‌ക്കെതിരെ സൈനിക ശക്തി കൊണ്ട് പ്രതികരിക്കുമെന്നും, തീവ്രവാദികളെയും അവരുടെ സൈനിക പിന്തുണക്കാരെയും തുല്യരായി കണക്കാക്കുമെന്നും, പാകിസ്താന്റെ ആണവ ഭീഷണികൾ ഇന്ത്യയെ സൈനിക ശക്തി ഉപയോഗിക്കുന്നതിൽ നിന്നും പിന്തിരിപ്പിക്കില്ലെന്നും, ആണവ ഭീഷണിയുടെ മറവിൽ സുരക്ഷിതമായി പ്രവർത്തിക്കുന്ന ഭീകരരുടെ ഒളിത്താവളങ്ങളും അവരുടെ രക്ഷാകർത്താക്കളായ പാക്കിസ്താൻ സൈന്യത്തിന് എതിരെയും ആക്രമണം നടത്താൻ ഇന്ത്യ മടിക്കില്ല എന്നും ഓപ്പറേഷൻ സിന്ദൂറിലൂടെ പറയുകയാണ്. 

ഭീകരതയെ പ്രോത്സാഹിപ്പിക്കുന്ന രാഷ്ട്രനയം പാക്കിസ്താൻ ഉപേക്ഷിക്കണമെന്നും അല്ലെങ്കിൽ സൈനിക നടപടികൾ തുടർന്നും പ്രതീക്ഷിക്കാമെന്നും,  ആണവ യുദ്ധത്തിന് താഴെ നിന്നുകൊണ്ട് ശക്തമായ സൈനിക തിരിച്ചടി ഉണ്ടാവുമെന്നും, ആയതിനാൽ ഭീകരതയെ പ്രോത്സാഹിപ്പിക്കുന്ന നയം ഉപേക്ഷിച്ചില്ലെങ്കിൽ പാക്കിസ്താന് വലിയ വില നൽകേണ്ടി വരുമെന്നും എന്നതാണ് ഓപ്പറേഷൻ സിന്ദൂറിന്റെ സൈനിക രാഷ്ട്രീയ സന്ദേശം.
